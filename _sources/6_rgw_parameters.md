# RGW, markt en parameters
Er is een directe relatie tussen de parameters van de financiele rekenkunde (en grondexploitatie) en de markten die een invloed hebben op de residuele grondwaarde:

\begin{align*}
\text{Opbrengsten} & \hspace{2em} \hspace{1cm} \text{(opbrengstenstijging woningmarkt)} &\\
\text{Stichtingskosten ex. grond}  & \hspace{1em} - \hspace{1cm} \text{(kostenstijging woningbouwmarkt)}\\
\text{Grondkosten ex. verwerving}  & \hspace{1em} - \hspace{1cm} \text{(kostenstijging civiele bouwmarkt)}\\

\hline
\text{Residuele waarde ruwe grond} & \hspace{2em} \hspace{1cm} \text{(opbrengstenstijging grex)} \\
\end{align*}

De residuele grondwaarde is niet statisch, maar verandert in de tijd op basis van veranderingen in de woningmarkt en de bouwmarkt. Door het eerder omschreven hefboomeffect kan die stijging en daling van de grondwaarde zeer extreem zijn. Vooral in een periode van sterke verandering in opbrengsten en relatief stabiele kosten. Stel er is twee jaar achter elkaar een opbrengstenstijging van 10%, wat de afgelopen 20 jaar meermaals is voorgekomen, dan verdubbelt in diezelfde periode de residuele grondwaarde.

Dat is direct één van de grote problemen van de locatieontwikkeling. Een locatieontwikkeling duurt zo maar 10 jaar. Ergens in het begin van het proces maken partijen afspraken met elkaar omtrent programma, kwaliteit en grondprijzen. Daarbij is de residuele waardemethode meestal het uitgangspunt voor de benadering van de marktconforme prijs. In een contract wordt die prijs gefixeerd, waarbij ook veelal afspraken worden gemaakt over het indexeren van die prijs. Daarbij wordt bijvoorbeeld gekozen voor inflatie als index, of de bouwkostenindex, die in het algemeen wat hoger ligt dan de inflatie.

Dat levert altijd problemen op. In de eerste plaats wordt daarmee het hefboomeffect niet onderkent. De grondwaarde kan veel harder stijgen en dalen dan de gegeven index. In de tweede plaats is er juist een omgekeerde relatie tussen de ontwikkeling van de RGW en de bouwkosten. Als de opbrengsten gelijk blijven (de woningmarkt is stabiel) en de bouwkosten stijgen sterk door externe factoren (bijvoorbeeld materiaaltekorten en stijgende brandstofprijzen) dan daalt de RGW juist!

In ontwikkelprocessen wordt de RGW als een marktconforme benadering gezien, wat op zichzelf juist is. Het contract wordt gezien als een methode om zekerheden te creëren en die marktconforme prijs op de één of andere manier te fixeren. Dat werkt slecht. De fluctuatie van de grondwaarde kan zo groot zijn dat een deficit ontstaat op de ontwikkeling dat de marktpartij niet kan dragen.

