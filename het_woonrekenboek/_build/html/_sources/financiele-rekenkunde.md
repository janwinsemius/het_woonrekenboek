# Financiële rekenkunde

Dit is een beknopte inleiding in de financiele rekenkunde gericht de toepassing in de ruimtelijke ordening (RO) en volkshuisvesting (VHV). Het doel is uiteindelijk financiële afwegingen van partijen actief in de RO en VHV beter te begrijpen en om met dat begrip de kans te vergroten om de eigen doelstellingen te realiseren.
Dat betekent dat de behandeling van de financiële rekenkunde geenszins volledig is. Alleen die onderwerpen worden behandeld die van belang zijn om een goede basis te geven in de dagelijke RO-praktijk.

Laat je niet afschrikken door de sommetjes. Dit is de essentie van zeer veel afwegingen in de RO en VHV. Deze sommen vormen de basis voor de exploitatie van een huurwoning, de grondexploitatie en het rendement van duurzaamheidsberekeningen. 

## Tijdsvoorkeur van geld

Het centrale onderwerp is de tijdsvoorkeur of de tijdwaarde van geld. Als de keuze is om vandaag of over 10 jaar € 1000,- te krijgen, zal vrijwel iedereen kiezen voor vandaag. Als je € 1000,- hebt en je kiest er voor om het een tijd niet te gebruiken, door het bij een bank op een spaarrekening te zetten, krijg je rente.
De tijdsvoorkeur van geld is ook in geld uit te drukken: interest. Als je vandaag geld voor 10 jaar op de bank zet krijg je rente (interest) als vergoeding voor het uitstellen van het gebruik van je geld.
